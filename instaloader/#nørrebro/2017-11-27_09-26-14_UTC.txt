I anledning af at året er ved at gå på hæld, og det derfor er højsæson for mousserende vine, afholder vi en smagning med mousserende vine mandag d. 4. december. 
Aftenens program består af ni forskellige vine fra fem forskellige lande på 10 forskellige druer (Glera, Marzemino, Cabernet Franc, Lambrusco, Furmint, Pinot Noir, Blaufränkish, Trebbiano, Chardonnay og Refosco) inddelt i hvid, rosé og rød. Alt fra klassisk Champagne til ungarnske bobler fra Tokaj til østrisk sekt på Blaufränkish med 10 år på bagen til stor Lambrusco, åhh jo, stor Lambrusco. 
Der bliver derfor rig mulighed for at smage vine af meget forskellig oprindelse og stilarter, samt et ret stor spænd inden for forskellige prisklasser. Og lidt mere teknisk, skal vi smage vine der er med og uden dosage (tilsat lidt sødme efter degorgering), og med og uden degorgering (bundfaldet/gærrester fjernes). Vi kommer tillige omkring både tankgærede vine og vine naturgæret på flasken (methodo ancestrale) og anden-gæret på flasken efter champagnemetoden – kort sagt, får vi et omfattende indblik i forskellige fremstillingsteknikker og stilarter! 
Som altid vil smagningen blive styret af Stefan Jensen, ejer af Terroiristen Vinbar & -butik og vinimporten WineWise. 
Det koster 295 kr. at deltage, og vi vil servere brød og olie til at akkompagnere vinene.
☝️#linkinbio 
#terroiristen #ægtevin #vin #jægersborggade #nørrebro #copenhagen #wine #naturalwine #biodynamic #organic #authentic #terroir #rawwine #pietramore #zanotto #ducal #dosnon #kiralyudvar #jörgbretz #arcania #terraquilia