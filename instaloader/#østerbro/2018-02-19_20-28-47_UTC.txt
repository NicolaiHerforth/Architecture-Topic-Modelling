Et maleri af Jonas Pihl (f. 1978) er for øjeblikket at se i gruppeudstillingen REMIX # 3 Vinter i Kunstmix på Østerbro.
I maleriet, “Vinterlandskab”, trækker Jonas Pihl tråde mellem fortidens klassiske landskabsmaleri og et fremtidigt, virtuelt landskab, hvor pixelerede snedriver zig-zag´er ind i en optisk illusion om rum. Det rå lærred med malingens dryp og løbere modsvarer dette og minder os om maleriet som objekt i beskuerens reelle rum. Pixeleringerne kunne også minde om mønstret i et vævet tæppe - vævet ind i hørlærredets stof, der grunderes i felter af den hvide sne - en baggrund, der bliver forgrund. Dobbeltheden i maleriets karakter af både at være fænomenologisk tilstede og samtidig agere vindue ind til et eventyrligt fremtidslandskab skaber et spændingsfelt, hvor denne forvrængede fantasiverden kan udfolde sig. Fremmede og alligevel sært familiære gestalter vrimler op af det fælles ubevidstes hukommelsesdynd fra Fleischers tegnefilm til nordisk folklore og befolker dette fremtidens vinterlandskab.
Jonas Pihl er uddannet fra Det Kgl. Danske Kunstakademi og har udstillet på flere gallerier og museer rundt om i verden, bl.a. Black & White Gallery i Chelsea i New York, Scope Miami, Abbeye De Neumünste i Luxemborg og Biennalen i Liverpool, og herhjemme på Holstebro Kunstmuseum, Randers Kunstmuseum, Kastrupgaardsamlingen og Kunsten Museum of Modern Art og Frederikshavns Kunstmuseum i hvis samlinger han er repræsenteret. Jonas Pihl har også udført en del offentlige udsmykninger, som Globen i Kastrup Lufthavns Metro og senest på Roskilde Katedralskole. Jonas Pihl bor og arbejder i København.
Man kan finde mere information på kunstnerens website: www.jonaspihl.com
Remix #3 - Vinter udstillingen varer til d. 1. marts og er åben tirsdag og torsdag kl. 12-16 eller efter aftale. OBS: I uge 8 tirsdag og torsdag kl. 15 - 18. Finissage afholdes d. 2. marts kl. 17-20 www.kunstmix.dk
#jonaspihl #kunstmixcph #odensegade #østerbro #danskkunst #collectart #painting #acrylicpainting #danskkunstner #contemporaryartist #vinter #remix3 #landskabsmaleri #virtuelreality #pixel #futurelandscape  #illusion #danishartist #ibyen #aokdk