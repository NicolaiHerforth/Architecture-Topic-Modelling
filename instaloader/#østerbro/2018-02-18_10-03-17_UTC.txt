Det nye bageri @juno_the_bakery: ”Smagen er altid mit primære fokus. Vi arbejder konstant på, at ændre de få produkter, vi sælger i bageriet. Derfor holder vi lukket to gange om ugen, så vi kan teste nye tilgange til processen. Det handler om at opnå det bedst mulige produkt. Selvom jeg er glad for vores croissanter, som de er nu, så kan jeg ikke lade være med at fokusere på det, vi endnu ikke har afprøvet. Så vi laver hele tiden forskellige varianter af croissanten. At ændre på smørrets temperatur, når vi ruller det ind i croissanten, eller at bage dem ved en højere temperatur i kortere tid eller omvendt. Det kan virke som virkelig små ændringer, men det er med til, at vi hele tiden forbedrer vores produkter. Men det er også en uddannelsesproces for os, så vi holder os på tæerne og har det sjovt. For mig handler det ikke om at finde én opskrift og så følge den i 10 år. Vores lokales begrænsede plads, gør, at vi har været nødt til at sætte en grænse for, hvor meget vi kan bage. Vi har været nødt til at skalere vores udvalg helt ned. Og hvis vi kun kan have et brød om morgenen, bliver det nødt til at være virkelig lækkert.

Vi arbejder med de råvarer, som vi synes er de bedste. Mel, som vi nøje har udvalgt fra forskellige møller fra Bornholm, Lynge og Sverige. Vi bruger forskellige typer mel, fordi det kan variere, hvem der har det bedste i årstiden.

Brød fascinerer mig, fordi det aldrig er det samme. Der er så mange faktorer, der spiller ind på slutproduktet. Luftfugtighed, temperatur, hvor frisk melet er osv. Hver dag er en læringsproces for mig. Jeg er uddannet kok (har arbejdet hos Noma, red.) og har aldrig tidligere bagt professionelt. Udefra kan det virke enkelt. Det er jo bare brød. Men jeg føler, at jeg har virkelig meget at lære hver eneste dag. Vi er ikke engang tre måneder gamle, og jeg er bare lige startet på det her univers.” – Emil Glaser, medstifter af Juno The Bakery sammen med kæresten Nina Schmiegelow. 📸 @philiphopner 📝 @ditlevfejerskov #dossierdanmark #junothebakery #handmade